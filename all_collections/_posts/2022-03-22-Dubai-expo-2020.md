Στην παγκοσμίου κύρους έκθεση «Dubai Expo 2020», στην καρδιά των Ηνωμένων Αραβικών Εμιράτων (UAE), συμμετείχε το Ιόνιο Πανεπιστήμιο, μετά από πρόσκληση της Περιφέρειας Ιονίων νήσων, προκειμένου να παραστεί στην εκδήλωση που διεξήχθη στις 16 Μαρτίου 2022, με θέμα την «Εξωστρέφεια και την Καινοτομία στα Ιόνια Νησιά».

Το Ακαδημαϊκό ίδρυμα εκπροσώπησαν ο Αναπληρωτής Καθηγητής του Τμήματος Πληροφορικής, Φοίβος-Απόστολος Μυλωνάς και ο Επίκουρος Καθηγητής του Τμήματος Τουρισμού, Ναούμ Μυλωνάς, παρουσιάζοντας την έρευνα που πραγματοποιείται στο Ιόνιο Πανεπιστήμιο στο πλαίσιο της ανάδειξης της καινοτομίας και ενίσχυσης της εξωστρέφειας.

Η έκθεση «Dubai Expo 2020» είναι μια Παγκόσμια Έκθεση, η οποία φιλοξενείται την τρέχουσα περίοδο στα Ηνωμένα Αραβικά Εμιράτα (UAE) μεταξύ της 1ης Οκτωβρίου 2021 και της 31ης Μαρτίου 2022, εξ αναβολής λόγω της πανδημικής κρίσης COVID- 19.

Το βασικό θέμα της έκθεσης «Dubai Expo 2020» είναι «Συνδέοντας Μυαλά, Δημιουργώντας το Μέλλον» (Connecting Minds, Creating the Future). Συνολικά στην Έκθεση συμμετέχουν 192 χώρες. Αποστολή και όραμα της «Dubai Expo 2020» είναι να αναδείξει και να στηρίξει τις δράσεις καινοτομίας που παράγονται στους τρείς θεματικούς άξονες/πυλώνες: ευκαιρία (opportunity), κινητικότητα (mobility) και βιωσιμότητα (sustainability).

Σε αυτό το πλαίσιο, η Περιφέρεια Ιονίων Νήσων, εκπροσωπούμενη από την Περιφερειάρχη, Ρόδη Κράτσα-Τσαγκαροπούλου και τον Αντιπεριφερειάρχη, Αλέξανδρο Αλεξάκη, διοργάνωσε μεταξύ 13-18/03/2022 μια σειρά εκδηλώσεων και δράσεων δικτύωσης για την προβολή του τουρισμού των Ιονίων Νήσων, της τοπικής οικονομίας και της επιχειρηματικότητας και τον ρόλο του Ιονίου Πανεπιστημίου στην παραγωγή καινοτομίας.

Κορυφαία ήταν η εκδήλωση, που έλαβε χώρα την Τετάρτη, 16 Μαρτίου 2022, στο Ελληνικό Περίπτερο της έκθεσης «Dubai Expo 2020».

Την εκδήλωση, που ήταν ανοικτή στο ευρύ κοινό, τίμησαν ενδιαφερόμενοι επιχειρηματίες των Ηνωμένων Αραβικών Εμιράτων (UAE), πολιτικοί, στελέχη του τουρισμού, των ταξιδιωτικών οργανισμών και των αερομεταφορών, καθώς και ακαδημαϊκοί.

Κατά τη διάρκεια της εκδήλωσης, προβλήθηκαν βίντεο που παρουσίαζαν την καινοτόμα και πρωτοπόρο έρευνα των εργαστηρίων του Ιονίου Πανεπιστημίου, ενώ πραγματοποιήθηκαν και παρουσιάσεις σχετικές με τη διάρθρωση των Σχολών και των Τμημάτων του Ιδρύματος, τις καινοτόμες πρακτικές, τις δράσεις εξωστρέφειας και τον ρόλο που θα διαδραματίσουν νεοσύστατες ακαδημαϊκές και οργανικές μονάδες, όπως το Πανεπιστημιακό Ερευνητικό Κέντρο και το Κέντρο Καινοτομίας και Επιχειρηματικότητας στο ευρύτερο πεδίο της παραγωγής καινοτομίας. Με ιδιαίτερο ενδιαφέρον έγινε αποδεκτή από το κοινό και η δημιουργία του Health Hub, στο οποίο βασικός εταίρος είναι το Ιόνιο Πανεπιστήμιο.

Στο πλαίσιο των διεργασιών της Έκθεσης τέθηκαν οι βάσεις για σημαντικές δράσεις δικτύωσης του Ιονίου Πανεπιστημίου, όπως ενδεικτικά με την διοίκηση (Πρύτανη, Αναπλ. Πρύτανη και Κοσμήτορα) της Σχολής Περιβάλλοντος του Κρατικού Πανεπιστημίου των Ηνωμένων Αραβικών Εμιράτων (United Arab Emirates University – UAEU), καθώς και με εκπροσώπους του Συμβουλίου των Εφόρων (Board of Trustees) του American University of Sharjah. Στο πλαίσιο των συζητήσεων, εξετάστηκαν τομείς συνεργασίας των ιδρυμάτων με το Ιόνιο Πανεπιστήμιο και σχεδιάστηκαν από κοινού δράσεις τους και στις δύο χώρες στο προσεχές μέλλον.

Επιπρόσθετα, στο πλαίσιο της συμμετοχής του Ιονίου Πανεπιστημίου στην «Dubai Expo 2020», οι εκπρόσωποι του Ιδρύματος συναντήθηκαν με ακαδημαϊκούς εκπροσώπους από μια σειρά πανεπιστημίων από τα Ηνωμένα Αραβικά Εμιράτα, όπως μεταξύ άλλων τα Zayed University, University of Sharjah, Abu Dhabi University, The Emirates Academy of Hospitality Management. Στις συζητήσεις διαπιστώθηκε το κοινό ενδιαφέρον για ανάπτυξη συνεργειών μέσω προγραμμάτων ανταλλαγών τόσο προπτυχιακών και μεταπτυχιακών φοιτητών, όσο και διδακτικού προσωπικού, της ανάπτυξης κοινών προγραμμάτων μεταπτυχιακών και διδακτορικών σπουδών, της από κοινού εκπόνησης ερευνητικών προγραμμάτων, καθώς και της ανάπτυξης κοινών θερινών σχολείων (summer schools) πάνω σε θεματικές περιοχές αμοιβαίου ενδιαφέροντος. Τέλος, σημαντική κρίνεται και η δικτύωση που έλαβε χώρα με τον κ. Javed Baakza, Διευθυντή Πωλήσεων της αεροπορικής εταιρείας Emirates σχετικά με το ενδεχόμενο της πρακτικής άσκησης των τελειόφοιτων και απόφοιτων του Τμήματος Τουρισμού, αλλά και άλλων Τμημάτων του Ιονίου Πανεπιστημίου, στην "The Emirates Academy of Hospitality Management" ή σε άλλες θέσεις της εταιρείας.
